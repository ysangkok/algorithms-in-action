Un albero binario di ricerca (ABR o, in inglese, binary search tree, BST) è una delle strutture ad albero fondamentali e rende disponibile un semplice algoritmo di ricerca. L'albero binario di ricerca si differenzia da un comune albero per una proprietà particolare: per ogni nodo dell'albero binario di ricerca la cui chiave vale k, tutti i nodi che appartengono al suo sottoalbero sinistro hanno chiavi minori a k, mentre tutti i nodi del sottoalbero destro hanno chiavi maggiori (o uguali) a k. Nel caso in cui sia permessa la presenza di chiavi con valori uguali, solitamente queste sono memorizzate per convenzione nel sottoalbero destro.

L'albero binario di ricerca viene costruito aggiungendo gli elementi uno alla volta. Poichè in un albero composto da n elementi la lunghezza media dei rami è log n, la complessità media della costruzione di un ABR è O(n log n). Analogamente, la ricerca di m elementi in un albero di n elementi è in media O(m log n), cioè O(log n) per elemento.

Il problema maggiore degli alberi binari di ricerca è che il loro comportamento degenera quando i dati in ingresso vengono forniti in maniera ordinata (crescente o decrescente). Nel caso peggiore in cui gli elementi vengono forniti in ingresso in ordine crescente o decrescente si arriva a costruire un albero "lineare", un albero cioè in cui ci saranno soltanto figli destri o soltanto figli sinistri. Un albero costruito in questo modo ha il medesimo comportamento di una lista linkata. Infatti la complessità di costruire un albero lineare è O(n^2), e la complessità della ricerca di un singolo elemento è O(n).
